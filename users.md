Στα πλαίσια του «HDL-HELP» υλοποιείται ένα ολοκληρωμένο πακέτο, εκπαιδευτικού
χαρακτήρα, για την εισαγωγή των προγραμματιστών στη γλώσσα περιγραφής υλικού
VHDL και την προσομοίωση ψηφιακών κυκλωμάτων σε FPGA.

Σε αυτό το έργο όλα τα παραδείγματα σχεδιασμού θα στοχεύσουν πλακέτες της Altera
και συνεπώς, όλο το κομμάτι του προγραμματισμού, προσομοίωσης και ελέγχου θα
γίνει χρησιμοποιώντας τα αντίστοιχα EDA εργαλεία της ίδιας εταιρίας. Με δεδομένο
ότι ο βασικός στόχος είναι η εξοικείωση του χρήστη με τη γλώσσα περιγραφής
υλικού (Hardware Description Language, HDL), που είναι ανεξάρτητη του
περιβάλλοντος σχεδίασης, ενδεχόμενα οφέλη που θα μπορούσαν να προκύψουν από
σχεδιαστικές επιλογές σχετικές με την δομή, τους διαθέσιμους πόρους και τις
ιδιαιτερότητες του κάθε μοντέλου FPGA δεν αποτελούν αντικείμενο μελέτης εδώ.
Εξάλλου αυτό είναι κάτι που ο προγραμματιστής κερδίζει και με την εμπειρία που
αποκτά μέσα από την σχεδίαση ψηφιακών κυκλωμάτων προσαρμοσμένα σε FPGAs. Το
Quartus II είναι ένα τυπικό εργαλείο σχεδίασης με την βοήθεια υπολογιστή
(Computer Aided Design, CAD), για το σχεδιασμό κυκλωμάτων που υλοποιούνται με
σκοπό τη χρήση τους σε συσκευές FPGA.

Το πρώτο εκπαιδευτικό κύκλωμα που παρουσιάζεται σε αυτό το έργο είναι η
λειτουργία ενός παιχνιδιού τρίλιζας, όπου δύο παίκτες εισάγουν εναλλάξ από ένα
σύμβολο ‘Χ’ ή ‘Ο’ μέσω του πληκτρολογίου, σε ένα ταμπλό που εμφανίζεται στην
οθόνη και ανανεώνεται με την εισαγωγή νέου συμβόλου στην αντίστοιχη θέση που
επιλέγει κάθε φορά ο κάθε παίκτης. Το δεύτερο εκπαιδευτικό κύκλωμα που
παρουσιάζεται σε αυτό το έργο είναι είναι η λειτουργία ενός συστήματος που δίνει
στο χρήστη τη δυνατότητα να χρωματίζει τα pixel της οθόνης κινώντας έναν κέρσορα
μέσω του πληκτρολογίου. Με τα πλήκτρα ‘W’, ‘A’, ‘S’ και ‘D’ ο χρήστης μπορεί να
μετακινεί τον κέρσορα πάνω, αριστερά, κάτω και δεξιά αντίστοιχα κατά μια θέση.
Με τα πλήκτρα ‘R’, ‘G’ και ‘B’ ο χρήστης μπορεί να χρωματίζει το συγκεκριμένο
pixel κόκκινο, πράσινο ή μπλε αντίστοιχα.

Ο χρήστης μπορεί να «τρέξει» ζωντανά σε πλακέτα FPGA τις τελικές εκδόσεις και
από τα δύο αυτά λειτουργικά κυκλώματα με τη χρήση των ειδικών για αυτό το σκοπό
εργαλείων του κατασκευαστή, ακολουθώντας τις οδηγίες που δίνονται. Η πλακέτα που
χρησιμοποιήθηκε για τον έλεγχο των ολοκληρωμένων κυκλωμάτων είναι η DE1 της
Altera.

Οι άμεσα επωφελούμενοι από το συγκεκριμένο έργο είναι οι προγραμματιστές που
ενδιαφέρονται να ασχοληθούν με την εκμάθηση της γλώσσας περιγραφής υλικού και τη
σχεδίαση κυκλωμάτων. Με την ολοκλήρωση του έργου η ομάδα αυτή των
προγραμματιστών έχει στη διάθεσή της ένα ολοκληρωμένο πακέτο εκμάθησης βασικών
(αλλά και πιο προχωρημένων) προγραμματιστικών μεθοδολογιών αλλά και των
αντίστοιχων EDA εργαλείων, γραμμένο στα ελληνικά, το οποίο επικεντρώνεται στην
παροχή βοήθειας στο πιο κρίσιμο στάδιο, αυτό της πρώτης επαφής με τον ευρύτερο
τομέα του hardware. Εξάλλου σε αυτό το αρχικό σημείο είναι που αποθαρρύνεται η
πλειονότητα των προγραμματιστών που εκφράζει ενδιαφέρον στη στροφή στο σχεδιασμό
hardware, διατηρώντας έτσι μια αναλογία 10 προς 1 με τους αντίστοιχους
προγραμματιστές software.

Στην καρτέλα Issues μπορούν οι ενδιαφερόμενοι χρήστες να συνεισφέρουν στην
ανάπτυξη της εφαρμογής διαχείρισης κρατήσεων επιχειρήσεων, εγγράφοντας τις
παρατηρήσεις τους σχετικά με προβλήματα που διαπιστώνουν (είτε αφορούν τον
κώδικα, είτε το interface, είτε τη βάση) ή προτάσεις βελτίωσής της.

 

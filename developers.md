Στα πλαίσια του «HDL-HELP» υλοποιείται ένα ολοκληρωμένο πακέτο, εκπαιδευτικού
χαρακτήρα, για την εισαγωγή των προγραμματιστών στη γλώσσα περιγραφής υλικού
VHDL και την προσομοίωση ψηφιακών κυκλωμάτων σε FPGA. Η VHDL είναι μια από τις
γλώσσες περιγραφής υλικού που χρησιμοποιείται για να διαμορφώσει ένα ψηφιακό
κύκλωμα δηλώνοντας τη ροή των δεδομένων μέσα από αυτό, τόσο σε επίπεδο
συμπεριφοράς και αλληλεπίδρασης όσο και σε επίπεδο διάρθρωσης των υποκυκλωμάτων
του.

Το έργο, αρχικά περιλαμβάνει την υλοποίηση δύο βασικών υποκυκλωμάτων: (α) ενός
keyboard controller για τη διασύνδεση ενός πληκτρολογίου για την είσοδο
δεδομένων στο FPGA και (β) ενός VGA controller για τη σύνδεση μιας οθόνης για
την έξοδο πληροφορίας από το FPGA. Έπειτα, επειδή αυτά τα υποκυκλώματα δεν
μπορούν από μόνα τους να εκτελέσουν κάποια πρακτική λειτουργία, σχεδιάστηκαν δυο
ακόμα ενδιάμεσα κυκλώματα που προσομοιώνουν: (α) τη λειτουργία του παιχνιδιού
της τρίλιζας και (β) το χρωματισμό των pixel της οθόνης. Για τον σχεδιασμό των
υποκυκλωμάτων των δύο εκπαιδευτικών παραδειγμάτων χρησιμοποιείται το
ολοκληρωμένο περιβάλλον Quartus II της Altera. Το συγκεκριμένο λογισμικό
αποτελεί ένα ολοκληρωμένο πακέτο υποβοηθητικών εργαλείων που αναλαμβάνει να
μετατρέψει τον πηγαίο κώδικα του κυκλώματος σε μορφή αναγνωρίσιμη για τον
προγραμματισμό της FPGA, να ελέγξει την ορθότητα του κώδικα (κυρίως συντακτικά
αλλά και με ποιοτικές επισημάνσεις λαθών), να ρυθμίσει τα κανάλια επικοινωνίας
της FPGA με τα διάφορα περιφερειακά της, να ελέγξει αν τηρούνται οι χρονικοί
περιορισμοί ώστε να είναι συνθέσιμο το κύκλωμα και να μπορεί να τρέχει σωστά.

Στο φάκελο “FPGA controller” υπάρχουν τα αρχεία που σχετίζονται με την ανάπτυξη
των δύο βασικών ελεγκτών πληκτρολογίου και οθόνης. Στο φάκελο “Ex1 - Παιχνίδι
Τρίλιζας” υπάρχουν όλα τα απαραίτητα αρχεία για τη σχεδίαση του πρώτου
εκπαιδευτικού κυκλώματος, του παιχνιδιού της τρίλιζας. Στο φάκελο “Ex2 -
Χρωματισμός οθόνης” υπάρχουν όλα τα απαραίτητα αρχεία για τη σχεδίαση του
δεύτερου εκπαιδευτικού κυκλώματος, του χρωματισμού των pixel της οθόνης με τα
τρία βασικά χρώματα.

Στην καρτέλα Issues μπορούν οι ενδιαφερόμενοι προγραμματιστές να συνεισφέρουν
στην ανάπτυξη της εφαρμογής διαχείρισης κρατήσεων επιχειρήσεων, εγγράφοντας τις
παρατηρήσεις τους σχετικά με προβλήματα που διαπιστώνουν (είτε αφορούν τον
κώδικα, είτε το interface, είτε τη βάση) ή προτάσεις βελτίωσής της.

 
